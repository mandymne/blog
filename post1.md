#Koliko često čitate deklaracije na proizvodima?

Informacije o hrani i njenom uticaju na zdravlje trebaju da budu dostupne svima, a deklaracija je mjesto na kome nalazimo informaciju o proizvodu i služi kao pokazatelj onoga što unosimo u organizam.
Deklaracija nam ukazuje na porijeklo, namjenu i sastav proizvoda i daje nam dokaz o zdravstvenoj ispravnosti hrane. 
Potrošačima često nisu jasne oznake na proizvodima i ne znaju sta one znače. Proizvođači nerijetko ističu nutritivne i zdravstvene poruke koje poručuju kako je neki proizvod **“bez šećera”**, **“sa vlaknima”**, **“obogaćen vitaminima”**, **“bez holesterola”** čime navode kupca da se opredijeli za njihov proizvod. Tako se dešava da kupac bude zaveden i da se zbog nerazumijevanja deklaracije opredijeli za kupovinu određenog proizvoda koji zapravo nema pozitivan zdravstveni učinak.

Koliko uopste potrošači obraćaju pažnju na deklaracije i koliko ih razumiju pokazali su rezultati istraživanja [IHIS] (http://www.google.com/url?q=http%3A%2F%2Fwww.ihis-nutricionizam.rs%2F&sa=D&sntz=1&usg=AFQjCNFBBGqunEk4olyFtdwpBxifPD3W6w) Nutricionizma i Asocijacije potrošača Srbije - 65 odsto potrošaca u Srbiji ne umije da čita deklaracije, svega 22 odsto njih uvijek čita deklaracije, dok ostali to rade povremeno ili nikada. Zabrinjavajuć je takođe  podatak da samo devet odsto ispitanih građana uopšte čita sadržaj soli u proizvodu ili da tek 14 odsto zna da odgovori na pitanje koju količinu masti očekuje kada na ambalaži proizvoda pročita izjavu “nizak sadržaj masti”. Ovakve podatke za Crnu Goru nemamo, a zanimljivo bi bilo saznati koliko se deklaracije proučavaju u našim trgovinama i domovima.

Deklaracije na namirnicama trebale bi sadržavati nutritivne informacije koje moraju biti jedinstvene, jasne, tačne i temeljene na provjerenim naučnim tvrdnjama. One nam pomažu u odabiru namirnica i donošenju odluka kod upoređivanja sličnih proizvoda. Kako pravilno čitati deklaracije na namirnicama? Na šta treba obratiti pažnju prilikom čitanja i kako tumačiti prikazane informacije?

Na deklaraciji imamo prikazan **popis sastojaka** i **hranjivu vrijednost namirnice**. U popisu sastojaka navedene su sve hranljive vrijednosti  koje ulaze u sastav tog proizvoda **počevši od one najviše prisutne pa do one koja je najmanje zastupljena**. Na primer, sastojak koji je prvi na popisu najzastupljeniji je u tom prehrambenom proizvodu, a sastojak koji se nalazi na kraju popisa nalazi se u vrlo maloj količini.

Podaci o nutrijentima na deklaraciji najčešće se odnose na **jedno serviranje** i taj je podatak obično istaknut na vrhu deklaracije (na deklaraciji je često napisan i broj serviranja u pakovanju). Veličina serviranja izražava se u gramima i opisno, npr. 1 šoljica, 1 kašičica 1 komad, itd.  Dešava se da na daklaraciji nije istaknut podatak o veličini serviranja, već su podaci prikazani kao količina nutrijenata u 100 g proizvoda. Na nekim deklaracijama mozemo naći podatak da je upravo jedno serviranje dovoljna količina obroka za određeni energijski unos i/ili dob kojom se zadovoljava dnevni preporučeni unos određenih nutrijenata ili pak značajni dio (postotak) preporučenog unosa nutrijenata. 

**Hranjiva vrijednost** nam govori koliko je hranjivih sastojaka sadržano u 100 g, 100 ml ili po jedinici serviranja datog proizvoda. Ti podaci su obično navedeni tablično, a sadrže istaknute informacije o **energetskoj vrijednosti** namirnice, te o količini **bjelančevina**, **ugljenih hidrata** i **masti**. Uz ove informacije, deklaracija može sadržati i podatke o količini **jednostavnih šećera**, **zasićenih masnih kiselina**, **vlakana** i **natrijuma**. Takođe mogu biti prisutna informacija o sadržaju skroba, [piliola] (http://www.tehnologijahrane.com/enciklopedija/primena-poliola-u-konditorskoj-industriji), jednostruko nezasićenih masnih kiselina, višestruko nezasićenih masnih kiselina, **holesterola** te bilo kojeg **minerala** ili **vitamina** ako se nalaze u značajnoj količini, odnosno **čine bar 15% preporučenog dnevnog unosa**. Pored navedene količine vitamina, naznačena je i **RDA vrijednost** koja pruža informaciju o postotku unesenih vitamina i minerala u odnosu na preporučene vrijednosti.

Vodeći se činjenicom da mnogi vas ne čitaju deklaracije, a među onima koji ih čitaju ima dosta onih koji ih ne razumiju u potpunosti, odlučili smo da se u narednom serijalu tekstova na ovu temu potrudimo približiti pojmove koje najčešće srijećemo na prehrambenim proizvodima koje konzumiramo.
